---
layout: post
title: Brain Damage
excerpt: |-
  ![Brain Damage](http://indiegames.it/images/brain_damage.gif)
  
  "Cosa mi hai fatto?!"<br/>
  "Non preoccuparti, aggiusterò tutto."
---
---
### "Cosa mi hai fatto?!"<br/>"Non preoccuparti, aggiusterò tutto."

![Brain Damage](http://indiegames.it/images/brain_damage.gif)

Due colori e pochi pixel bastano a questo gioco per far accapponare la pelle.

Una macchina corre lungo la strada. Al lato della strada c'è un uomo, l'auto si ferma. L'uomo e l'autista parlano. L'uomo sale nella macchina, i due si dirigono verso casa dell'autista, ma dopo una birra e qualche parola...

L'uomo si sveglia, si ritrova legato ad un tavolo e non riesce a liberarsi, è ancora inconsapevole di essere caduto nella trappola di un serial killer che ha come scopo finale quello di creare il *servitore perfetto*.

Dopo alcuni secondi di introduzione si passa alla parte interattiva del gioco. Il compito del giocatore è quello di forare la scatola cranica della vittima e versarvi gocce di acido per provare l'effetto sul paziente.

Ogni tentativo sfocia in una diversa conclusione e in un diverso dialogo tra paziente e maniaco, ma alla fine c'è sempre una sega che simboleggia l'inizio di un nuovo esperimento.

La colonna sonora contribuisce a dare all'atmosfera un tono macabro e l'eccessivo minimalismo spiazza il giocatore.

Ci si sente avvolti da uno stato di ansia. La ripetitività dell'azione porta a provare ogni combinazione possibile di torture da infliggere al malcapitato per ottenere il risultato sperato.

Brain Damage spinge il giocatore al cinismo assoluto. Bisogna trasformare l'ostaggio in un fedele servitore a tutti i costi, vittima dopo vittima, tentativo dopo tentativo.

Il gioco potrebbe essere stato ispirato da una storia realmente accaduta: Jeffrey Dahmer era un serial killer americano che verso la fine degli anni 80 seminava il panico nello stato del Wisconsin, modus operandi e movente erano molto simili a quelli descritti sopra.

Brain Damage è del 2009. Sviluppo, design e musica sono di Stephen Lavelle, conosciuto nella scena indie come Increpare.

Risorse:

* [Brain Damage](http://www.increpare.com/2009/11/brain-damage/)
